---
title: Cristo degli Abissi
permalink: /cristo-degli-abissi/index.html
description: "La statua nacque da un'idea di Duilio Marcante che, a seguito della morte di Dario Gonzatti durante un'immersione nel 1947, spinse per la posa di una statua di Cristo sul fondale marino"
layout: page
---

La statua nacque da un'idea di Duilio Marcante che, a seguito della morte di Dario Gonzatti durante un'immersione nel 1947, spinse per la posa di una statua di Cristo sul fondale marino; il 29 agosto 1954 la statua del Cristo degli abissi viene posta nella baia di fronte a San Fruttuoso, tra Camogli e Portofino.

Il Cristo degli Abissi, alto circa 2,50 metri e realizzato dallo scultore Guido Galletti, venne posto grazie alla Marina Militare Italiana a circa 17 metri di profondità dopo mesi di lavoro per l'identificazione dell'area e la preparazione del basamento. Per ottenere il bronzo della statua vennero fuse medaglie, elementi navali (perfino eliche di sommergibili americani donati dall'U.S. Navy) e campane. A seguito della morte di Marcante venne posta dagli istruttori dell'allora Centro Subacqueo Mediterraneo di Nervi una targa sul basamento della statua in sua memoria.

Nel 2003 la statua è stata estratta dall'acqua per essere sottoposta a manutenzione straordinaria e per riattaccare la mano danneggiata da un ancora, per poi essere riposizionata sott'acqua il 17 luglio 2004 su un nuovo basamento, ad una profondità inferiore a quella precedente.

Durante tutti questi anni la manutenzione e il controllo della statua, come anche la processione annuale di subacquei in mare sono sempre stati a carico del CSM.
